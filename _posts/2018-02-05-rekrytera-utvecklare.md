---
layout: post
title: Att rekrytera utvecklare på en stekhet marknad - några konkreta tips
---

(ursprungligen skriven på LinkedIn)

Om du är en duktig programmerare så har du idag inga som helst problem att hitta jobb. Behärskar du tekniker där det råder stor brist på utvecklare kan du dessutom förhandla dig till en hel del förmåner såsom hög lön, möjlighet att jobba hemifrån, träna på arbetstid och få gratis lunch på jobbet. I vissa specialfall (om du t.ex. är riktigt vass på COBOL eller Sharepoint) så kan du i princip begära vilken lön / ersättning som helst.

Det motsatta gäller förstås om du vill *rekrytera* programmerare, åtminstone om du inte heter Google eller Spotify. Att hitta programmerare samt övertyga hen om att jobba hos dig kan vara helt hopplöst svårt, och är du inte själv teknikkunnig så blir det inte lättare. Jag har genom tidigare arbete och företagande varit inblandad i en hel del rekrytering, och har över tid sett några olika taktiker för att hitta och behålla teknikkompetens. Nedan följer några tips på hur man kan gå tillväga:

För att *hitta* utvecklarna:

* Annonsera på [Stackoverflow.com](http://www.stackoverflow.com/) mot specifika tekniker — om du letar efter en pythonutvecklare så kan du välja att annonsera på frågesidor som handlar just om python. Detta är förmodligen den mest träffsäkra metoden för att rätt personer ska få syn på din annons.
* Facebookgruppen [Jobb för kodapor](https://www.facebook.com/groups/500518803365453/){:target='_blank'} är bra att annonsera i också, sitt namn till trots.
* Outsourca via [Freelancer.com](http://www.freelancer.com/){:target='_blank'}, [ODesk](http://www.odesk.com/), [Elance](http://www.elance.com/){:target='_blank'} eller [TopTal](http://www.toptal.com/){:target='_blank'} — i första hand lämpligt för kortare uppdrag där du vet vad som behöver göras. Ju mer erfaren beställare du är desto bättre.
* Utannonsera ett eller flera exjobb, men bara om ni kan erbjuda kvalificerad handledning — här kan man t.ex. använda sig av min egen webbsajt [www.exjobb.com](http://www.exjobb.com/){:target='_blank'}, eller högskolornas egna exjobbssidor.

För att göra dem *intresserade* av er:

* Beskriv några av de problem du vill lösa istället för att utannonsera en generisk tjänst — variera gärna öppna problem med specifika utmaningar. Detta är en väldigt bra metod för att hitta rätt personer, se t.ex. denna bloggpost för inspiration.
* Berätta så tydligt som möjligt om vad som gör er organisation unik, men undvik floskler och tomma ord. Titta gärna på vad era konkurrenter skriver, och försök hitta sätt att sticka ut — och med konkurrenter menas förstås andra företag som letar efter samma teknikkompetens som du, inte företag du i vanliga fall konkurrerar med.
* Berätta om er teknikorganisation (om det finns en sådan): Vem kommer man att få jobba med? Vilka förutsättningar får man för att göra ett bra jobb? (se nedan) Vilka projekt/produkter är ni mest stolta över att ha gjort och varför? Hur ser er produkt ut under huven?
* Berätta om din rekryteringsprocess: En professionell process är inte bara ett sätt att hitta rätt personer, den kan dessutom vara avgörande för att rätt personer ska söka arbete hos er. Om man vet att man kommer att bli ordentligt utvärderad så innebär ju det att ens blivande kollegor också blivit det, och att de därmed är kompetenta.

För att *utvärdera* dem, undersök bland annat:

* Är de kompetenta inom sitt teknikområde? Här finns det inga genvägar: Man behöver se någon form av arbetsprov. Antingen kan det handla om kod från tidigare projekt, eller ett kodtest. Om du inte vet att du är en eftertraktad arbetsplats så bör du undvika att ge “hemläxor” inför en intervju, det kan avskräcka vissa och dessutom ska det räcka att utvärdera någon i en intervju.
* Kan de göra strategiska teknikval? Åtminstone i små företag så kan val av teknik vara otroligt avgörande på sikt. Man vill gärna välja en robust teknik som har en någotsånär bred användarskara, denna artikel kan ge viss vägledning.
* Kan de be om hjälp? I programmering kan man “köra fast” i sitt arbete på ett sätt som saknar motstycke i många andra arbeten. Här är det A och O att kunna be om hjälp för att kunna jobba effektivt, vilket du helst vill utvärdera i en intervju. Ett sätt kan vara att ge ett problem där någon komponent saknas, och se om kandidaten vågar fråga eller inte.

Hur du övertygar dem om att börja jobba hos er samt får dem att stanna kvar:

* Ge bästa möjliga förutsättningar för att göra ett bra jobb: En riktigt bra arbetsdator, bra mjukvara (låt var och en jobba med sina favoritprogram i så hög utsträckning som möjligt), ett avskilt arbetsrum där det är tyst (kontorslandskap där utvecklare blandas med annan personal är t.ex. helt förödande) och bra möjligheter till fortbildning.
* Se till att det finns intressanta tekniska utmaningar att arbeta med — detta kan helt enkelt handla om att ge personer ansvar och undvika att detaljstyra.
* Var en alltigenom bra och schysst arbetsplats, där såväl tekniker som icke-tekniker trivs. Detta kan man skriva en hel bok om, så här gäller vanligt sunt förnuft. Var inkluderande och sträva efter en mångfald av personligheter, bakgrund och kompetens.

Dessa var några konkreta tips på saker man kan tänka på när man rekryterar teknikkompetens. Tips mottages tacksamt på andra saker man bör tänka på, jag tänkte försöka hålla denna artikel lite levande så kom gärna med input!
