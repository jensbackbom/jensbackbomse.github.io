---
layout: post
title: En checklista för SaaS-startups som vill utmana en konkurrent
image: assets/img/features.jpg
---
Jag har arbetat med flera SaaS-startups som har en eller flera tydliga konkurrenter med bristande kundupplevelser. Här är några av de praktiska verktyg och metoder jag sett dessa bolag använda:

- Se till att dropdownmenyer i ditt system är sökbara och har de mest valda alternativen först. Listor över länder är en klassiker här - behöver du verkligen ha alla länder med i listan och behöver de verkligen vara i bokstavsordning när "Sverige" används nästan hela tiden?
- Alla formulär som hänvisar till existerande data bör ha autocomplete-funktionalitet snarare än en extern sökruta.
- Rent generellt - eftersträva att ha en bråkdel av antalet "klick" jämfört med konkurrenten!
- Ditt system bör ha stöd för att spara favoritinställningar i vyer och rapporter, så att kunden inte behöver göra om allt varje gång hen loggar in.
- Allteftersom du lägger till nya features och inställningar så riskerar ditt användargränssnitt att bli väldigt rörigt. Städa upp då och då, och lägg sällan använda inställningar under en "Visa mer"-flik! Apple är en förebild här.
- Bygg in så mycket stöd för tangentbordsnavigation och kortkommandon som det är möjligt. Om du inte har tid med det, se åtminstone till att inte webbläsarens inbyggda tangentbordsnavigation går sönder på grund av dåligt byggda formulär! Återigen - försök minimera antalet klick.
- Erbjud en fungerande användaradministration med stöd för grupper och hierarkier. Det är anmärkningsvärt hur många äldre system som inte har stöd för att kunna lägga upp användare själv!
- Erbjud integrationer mot Zapier, vanliga affärssystem etc vid behov, t.ex. så att nya medarbetare kan få ett konto automatiskt som en del av sin onboarding.
- Erbjud fullständig B2B-signup online om möjligt, dvs att man kan signa upp sitt bolag med ett juridiskt bindande kontrakt som skrivs under med elektronisk signatur av behöriga firmatecknare. Det finns API:er för allt detta!
- Se till att ha en fungerande mobilversion av din tjänst, och testa denna med jämna mellanrum. Förutsätt inte att ditt CSS-ramverk löser det åt dig!
- Gör lokala anpassningar (såsom språkstöd eller stöd för lokal lagstiftning och regelverk) som kan vara svåra att kopiera för en konkurrent.
- Lägg upp kundloggor och testimonials på din sajt så snart du kan! En av dina största utmaningar som startup kommer att vara att övertyga dina kunder om att du kan leverera på samma nivå som en existerande leverantör. Ju mer trygghet du kan ge genom att hänvisa till andra nöjda kunder desto lägre blir tröskeln för att våga ge dig en chans.
- Lista dig på G2/Capterra samt "app stores" och be dina bästa kunder ge dig referenser! Detta är särskilt viktigt om du är verksam i en bransch där kunder vet vad de vill ha. Om du erbjuder ett CRM-system så kommer kunder att hitta dig genom att söka efter CRM-system, och då behöver du finnas där man letar.

Fler förslag? Hör av dig! Jag nås på [Twitter](https://twitter.com/JensBackbom) eller [LinkedIn](https://www.linkedin.com/in/jensbackbom/).
