---
layout: post
title: Hur man blir rik utan att ha tur
image: assets/img/getting-rich.png
---
Hade ett himla trevligt samtal med Jacob Bursell i podden Kapitalet, min poddebut! Länk: [Spotify](https://open.spotify.com/episode/7cJI3yt9oad0Y23IIO2Bup){:target="_blank"}

Temat var (ehum) ”såhär blir du rik”, och jag var med som representant för risktagande och entreprenörskap i kontrast till poddens andra gäst ”Utdelningsseglaren” (vars blogg finns [här](https://utdelningsseglaren.blogspot.com/){:target="_blank"}) som istället representerade rikedom genom idogt sparande.

Det mest sannolika sättet att bli rik tror jag däremot ligger någonstans mittemellan:

1. Lär dig programmera. Digitaliseringen av samhället är långt ifrån klar, och tekniken utvecklas ständigt, så mitt tips är att satsa på praktisk programmering så "hands on" som möjligt - helst 2-3 av de största programmeringsspråken Java, Javascript, C#, C++ och Python. Civilingenjör i datateknik är inte fel, men se i så fall till att du så tidigt som möjligt under studierna lär dig praktiska kunskaper genom arbete vid sidan av studierna.
2. Börja arbeta tidigt, jobba hårt som anställd i några år och skaffa dig några specialistkunskaper. Om du kan få jobb hos någon av de stora globala techbolagen - börja där! Gör du bra ifrån dig på t.ex. AWS kan du tjäna miljontals kronor om året bara efter några år, men mer realistiskt är att du kommer att behöva ta jobb någon annanstans. Så länge du får jobba hands-on med rätt kollegor och tekniker så kommer du förmodligen att ha bra förutsättningar. Försök tänka strategiskt i ditt val av projekt att ta dig an på jobbet - försök hela tiden lära dig så mycket som möjligt och tänk strategiskt: Vilka specialistkunskaper kommer att vara efterfrågade inom några år? 
En parentes: Undvik tidiga startups, där får man vare sig bra lön eller bra delägande om man inte är en i grundarteamet (vilket är otroligt riskfyllt).
3. Spara och köp en lägenhet så snart du får råd, lägg resten i aktier och fonder. Billiga indexfonder i kombination med direktägande i några investmentbolag är en bra utgångspunkt.
4. Säg upp dig från ditt jobb efter 5-10 år och börja frilansa via eget aktiebolag. Ta ut en modest lön (t ex upp till gränsen för statlig skatt, just nu c:a 46 000 kr per månad före skatt) och investera resten. Dela ut så mycket som möjligt inom ramen för de s.k. 3:12-reglerna och försök leva på den lön du tar ut. Den tid du inte debiterar lägger du på att hålla dig ajour med nya tekniker samt sälja in dig till nya kunder.
5. Fortsätt såhär i 20 år och du kommer att sitta på 30 miljoner före din 50-årsdag! (beroende lite på när du började konsulta, vilken timtaxa du lyckas ta ut mm)

En enkel kalkyl på detta finner du nedan: 

![Enkel frilanskalkyl](/assets/img/frilanskalkyl.png)

Jag har antagit att man som konsult lyckas få till en 80%-ig debiteringsgrad under 45 veckor per år, att man debiterar 800 kr per timme år 1, tar ut 46600 kr/mån i lön samt ökar såväl timtaxa som lön med 5% per år. Överskottet investeras och genererar 8% avkastning per år, vilket ungefär har varit snittet på börsen över lite längre tid (länk [här](https://blogg.avanza.se/darfor-ska-du-manadsspara-pa-borsen/){:target="_blank"}). Låt ränta-på-ränta-effekten göra sitt så blir effekten över tid ganska dramatisk. Man kan också notera att små förändringar i dessa antaganden får stor effekt: Anta istället en initial debitering på 1000 kr per timme, 85% debiteringsgrad och 10% avkastning per år så når man 20 miljoner redan efter 12 år och 30 miljoner efter 15 år.

Vill du testa modellen själv hittar du den [här](https://docs.google.com/spreadsheets/d/14LIxsBD1vnKKRfc2KZxqKQSduNvJ4NLizgCxi2OzJfk/edit?usp=sharing){:target="_blank"} (du behöver kopiera filen så att du kan redigera den).

Inget glamoröst alltså, men jag tror att detta är den väg till rikedom som kräver minst tur. Vill du ta lite mer risk, ta in några anställda eller investera överskottet i startups istället för på börsen. Börjar du få många förfrågningar kan du också samarbeta med andra frilansare och ta 5-10% i förmedlningsarvode/provision.

(Den uppmärksamme noterar för övrigt att jag stulit titeln till detta blogginlägg från Naval Ravikants berömda Twittertråd, som går att hitta här: [https://twitter.com/naval/status/1002103360646823936](https://twitter.com/naval/status/1002103360646823936))

Håller du med? Förbättringsförslag? Jag nås på [Twitter](https://twitter.com/JensBackbom) eller [LinkedIn](https://www.linkedin.com/in/jensbackbom/).
